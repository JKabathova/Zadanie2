Názov: Aplikácia vybraných metód objavovania znalostí v doméne Learning Analytics

Anotacia: Dizertačná práca tematicky spadá do interdisciplinárnej oblasti objavovania znalostí z dát získaných počas vzdelávacieho procesu, ktorú zastrešuje oblasť analytiky učenia (Learning Analytics). Analytika učenia je výskumná disciplína zaoberajúca sa zhromažďovaním, meraním a analýzou dostupných údajov o rôznych typoch používateľov vzdelávacích prostredí s cieľom porozumieť a optimalizovať proces učenia, ako aj celé prostredie, v ktorom sa proces učenia realizuje. Aplikácia metód analytiky učenia vedie k zníženiu počtu študentov, ktorí ukončia štúdium predčasne, zlepšeniu ich študijných výsledkov, zvýšeniu kvality poskytovaného študijného obsahu a kvalitu kurzov, výberu vhodnej a včasnej formy intervencie, efektívnemu vynaloženie prostriedkov a skvalitneniu manažmentu vzdelávania ako celku. 
Hlavným cieľom dizertačnej práce je navrhnúť a overiť prínos vybraných metód objavovania znalostí pre porozumenie a skvalitnenie procesu učenia a virtuálneho vzdelávacieho prostredia, v ktorom sa učenie odohráva.
Z hlavného cieľa vyplývajú nasledujúce čiastkové ciele/úlohy dizertačnej práce:
-	Experimentálne overiť prínos navrhnutých techník zberu a predspracovania dát pre proces objavovania znalostí a podporu rozhodovania v doméne vzdelávania.
-	Navrhnúť a posúdiť prínos vybraných techník klasifikácie v skúmanej doméne vzdelávania
-	Overiť možnosti nasadenia vybraných techník predikcie správania sa používateľov virtuálnych vzdelávacích prostredí, s dôrazom na dlhšie časové obdobie.
-	Navrhnúť a posúdiť prínos navrhnutých techník segmentácie v skúmanej doméne vzdelávania. 
-	Identifikovať a overiť vhodné formy intervencie využívajúce výsledky predikcie a segmentácie vo vybranom virtuálnom prostredí.
Požiadavky na študenta: pokročilá znalosť programovania v jazyku Python, štatistických metód a strojového učenia, anglického jazyka.